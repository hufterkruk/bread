# Simpel brood
Recept voor een simpel broodje uit een dutch oven.

## Ingrediënten
* 400g broodmeel
  * patentbloem mag ook, maar rijst iets minder mooi
* 260mL water
* 10g zout
* 7g instant-gist (meestal is dit wat er in 1 pakje zit)

### Over verhoudingen
Als je ooit denkt 
> Ik wil eigenlijk een groter/kleiner broodje bakken, maar hoeveel van alles moet ik dan gebruiken?

dan ga ik je een geheimpje verklappen: verhoudingen.

Van je hoeveelheid bloem (in gram) neem je 65%. Dit is hoeveel water je toevoegt (meer/minder kan ook maar 65% is een uitstekend beginpunt). Neem van dat bloemgewicht 2.5%; dat is je zout.

Gist is net iets tricky-er. 1 pakje is vaak genoeg voor 500g bloem, maar als je het maar lang genoeg laat rijzen kan je met 1 pakje ook prima een kilo bloem doen. Probeer als vuistregel gewoon 1 pakje per 500g aan te houden.

## Stappenplan
Mik alle droge ingrediënten in een mengkom en roer deze met een garde of een vork door elkaar heen. Maak een kommetje in het midden van je bloem en giet daar je water in. Meng alles totdat alle bloem nat is, en kneed daarna een minuutje of 10. Als je een keukenmachine hebt die dit kan doen, zeker gebruiken.

Dek na het kneden je mengkom af met een vochtige theedoek of plastic folie en laat een uurtje op kamertemperatuur rijzen, of totdat het deeg in volume is verdubbeld. Gooi wat bloem op een plat werkoppervlak, en keer daar je deeg op uit. Vorm het deeg tot een ruw balletje door de randen van het deeg naar het midden toe te vouwen, en dan het deeg ondersteboven te keren.

Nu willen we een klein beetje spanning in het deeg creëren. Dit doen we door wat bloem over het deeg en onze handen heen te gooien, en dan langzaam het deeg naar ons toe te trekken. Zorg er hierbij voor dat je pinken ten aller tijden contact maakt met je werkoppervlak. Als je eenmaal een strak deegballetje hebt liggen pak je deze op door deze vanaf beide zijkanten met je handen op te scheppen. Plaats je deeg op een bakpapiertje, en plaats een grote mengkom ondersteboven over je deeg. Blijf er nu een uur vanaf. Verwarm nu je pan vast voor. Zet je pan in een rek in de oven en laat deze op 240 graden voorverwarmen.

Na een uur is je deeg weer opnieuw gerezen, en is je pan goed heet. Haal de mengkom van je deeg af, en snij met een scherp mes je bakpapier wat bij. Let op: je moet genoeg bakpapier over houden om het deeg mee op te kunnen tillen, maar verder moet hij zo krap mogelijk bijgesneden zijn (anders gaat het papier kreukelen en krijg je rare vormpjes in je brood). Til het deeg voorzichtig in je pan, plaats je deksel, en mik hem terug in de oven.

Na 25 minuten in de oven haal je het deksel van je pan. Schroef de temperatuur terug naar 200 graden. Als het goed is is je brood nog wat extra in de oven gerezen. Afhankelijk van hoe bruin je je korst wil hebben laat je het brood nu nog 10-20 minuten onbedekt in de pan in de oven staan.

Haal daarna de pan uit de oven, en laat je brood hierin afkoelen. Zodra het brood volledig is afgekoeld (een beetje warm mag, maar zeker niet heet) kan je deze opensnijden en oppeuzelen.
